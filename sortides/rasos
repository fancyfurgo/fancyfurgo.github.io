<section id="rasos">
<h2>Rasos de Peguera</h2>
<p>Aquest gener ens ha sorprès amb nevades a cotes baixes i en grans quantitats. Els ulls se’ns iluminen veient les muntanyes del Prepirineu innivades, i el cor se’ns congela llegint les notícies de les allaus que se’n duen vides. El bpa del IGGC i d’aemet es converteixen en les pàgines més visitades. I amb seny decidim on sí i on no anar a fer skimo.</p>
<p>La primera d’aquest any ha sigut Rasos de Peguera. Llegint llibres de la història de l’esquí de muntanya a Catalunya descobrim que Rasos de Peguera va ser la primera estació d’esquí a Catalunya. Actualment està abandonada, i les antigues instal·lacions mostren el pas dels anys en desús. Val a dir que abandonada no significa sense presència humana, tot el contrari. S’ha convertit en les pistes de trineus més populars del Prepirineu. </p>
<p>Com que abans de les 10 del matí marcaven temperatures per sota zero, vam decidir que no calia matinar, no calia passar fred, ni trobar la neu glaçada. Per sorpresa nostra, vam trobar el pàrquing molt ple, i les antigues pistes d’esquí estaven colonitzades per famílies amb trineus amb frens i sense.</p>
<p>Nosaltres, sense track, i amb el mapa a punt, vam pujar entre els arbres cap a El Pedró, ens vam trobar a varies persones fent raquetes, semblava que seguien un circuit, nosaltres vam decidir seguir altres camins, fer el nostre propi. </p>
<p>A una esplanada ens vam trobar a tres persones i com que pensàvem que al cim no hi havia cap creu ni cap senyal que indiqués que hi érem, vam pensar que ja havíem arribat. Vam parar a menjar les nostres mandarines i fruits secs, i en mirar el mapa vam intuir que no estàvem al cim. Vam anar cap on hi havia soroll, i efectivament ens quedaven uns pocs metres per coronar el cim. Allà vam trobar-nos a un grup (semblaven estudiants d’intercanvi del nord-est d’Europa) amb cadiretes de picnic i tot! </p>
<p>Des del cim vam veure que hi havia gent que pujava per un altre vessant, i animats a continuar l’aventura vam baixar per allà. Aquí va començar la nostra pràctica extrema de slalom entre arbres. Es va patir alguna caiguda, i alguna parada en sec per evitar estampar-se contra algún arbre. Això sí, la tecnificació, un 10.</p>
<p>Després de la baixada, vam pujar a Rasos de Baix, les vistes a Montserrat eren estupendes, i d’allà vam continuar cap a la carena buscant altres cims a fer. Vam baixar per una antiga pista per no tornar a baixar pel bosc. Tot i trobar neu molt dura i gelada, va ser molt divertit anar a la nostra i fer slalom entre els arbres. </p>
<p>Això de poder anar a esquiar a llocs on els últims anys no hi ha hagut neu també és molt emocionant, i a mi, em fa sentir molt privilegiada.</p>
</section>
